<!DOCTYPE html PUBLIC "-//W3C//DTD HTML 4.01//EN" "http://www.w3.org/TR/html4/strict.
dtd">
<html>
<head>
  <meta content="text/html; charset=UTF-8" http-equiv="content-type">
  <link rel="stylesheet" type="text/css" href="style.css">
  <script src="script.js"></script>
</head>
<body>
<ul><li>
എന്മനസ്സുയരുന്നഹോ! നന്മയേറും വചനത്താൽ <br/>
ചിന്മയരാജനെക്കുറിച്ചു പാടിയ കഥ ചെമ്മയോടറിയിച്ചിടുന്നു<br/>
</li></ul>
<ol>
<li>
ലേഖകന്റെ വേഗമേറും ലേഖനി താനെന്റെ ജിഹ്വ <br/>
ലോകപാലക! നീയെത്രയും നരസുതരിലാകവേ സുന്ദരനാകുന്നു<br/>
</li>
<li>
നിന്നധരങ്ങളിൽ കൃപമന്നനേ സംക്രമിക്കുന്നു <br/>
ഉന്നതനാം ദേവനതിനാൽ നിന്നെയങ്ങഹോ! എന്നുമാശീർവ്വദിച്ചിടുന്നു<br/>
</li>
<li>
ശൂരനേ! നിൻവാളരയ്ക്കു വീര്യമഹിമയോടൊത്തു <br/>
ചാരുതരമായ് ബന്ധിച്ചിട്ടു നീതി സൗമ്യത നേരിവയാൽ മഹത്വത്തോടു<br/>
</li>
<li>
വാഹനമേറുക തവ വാമേതരമായ ബാഹു<br/>
ഭീമസംഗതികൾ നിനക്കു പറഞ്ഞുതരും ആഹവ വിഷയമായഹോ!<br/>
</li>
<li>
വൈരികളിൻ ഹൃത്തടത്തിൽ പാരമാം മൂർച്ചയുള്ള നിൻ<br/>
ക്രൂരശരങ്ങൾ തറച്ചിടും ശത്രുഗണങ്ങൾ വീണടിപെടും നിൻസന്നിധൗ<br/>
</li>
<li>
നിന്നുടെ സിംഹാസനമോ എന്നുമുള്ളതത്രേ ചെങ്കോൽ<br/>
മന്നവ, നേരുള്ളതാണഹോ! നീതിയെഴും നീ ദുർന്നയത്തെ സഹിക്കാ ദൃഢം<br/>
</li>
<li>
തന്നിമിത്തം തവ നാഥൻ നിന്നുടെ കൂട്ടുകാരേക്കാൾ<br/>
നിന്നെയാനന്ദ തൈലംകൊണ്ട് അധികമായി നന്ദിയോടു ചെയ്തഭിഷേകം<br/>
</li>
<li>
ദന്തീദന്തംകൊണ്ടുള്ളതാം ചന്തമാം രാജധാനിയിൽ <br/>
സ്വാന്തമോദം വരുത്തുന്നല്ലൊ നിനക്കനിശം കമ്പിവാദ്യങ്ങളിൻ നിസ്വനം<br/>
</li>
<li>
നിന്നുടെ കഞ്ചുകമാകെ മന്നനെ മൂറും ലവംഗം<br/>
ചന്ദനമിവയാൽ നല്ലൊരു മണം പരത്തി മന്ദിരം സുഗന്ധമാക്കുന്നു<br/>
</li>
<li>
ആമോദമാനസനാമെൻ ശ്രീമഹീപാലകമണേ!<br/>
രാജകുമാരികൾ നിന്നുടെ സുമുഖികളാം വാമമാർ നടുവിലുണ്ടഹോ!<br/>
</li>
<li>
നിന്നുടെ വലത്തോഫീറിൻ പൊന്നണിഞ്ഞും കൊണ്ടു രാജ്ഞി<br/>
നിന്നിടുന്നല്ലയോ സാധ്വീ! നീ നോക്കുകെൻമൊഴി<br/>
ക്കിന്നു ചായിക്ക നിൻ കാതുകൾ<br/>
</li>
<li>
താതഗൃഹം സ്വജനമിത്യാദികൾ സ്മരിക്ക വേണ്ടാ<br/>
പ്രീതനാകും നിന്നഴകിനാൽ രാജനപ്പോഴേ നീയവനെ നമിച്ചിടുക<br/>
</li>
<li>
തീറുവിൻ ജനങ്ങളന്നു സാരമാം കാഴ്ചകളോടു<br/>
കൂടവേ വരും നിൻസവിധേ മുഖശോഭ തേടുമക്കുബേര പൂജിതർ<br/>
</li>
<li>
അന്തഃപുരത്തിലെ രാജ്ഞി ചന്തമെഴും ശോഭമൂലം<br/>
എന്തു പരിപൂർണ്ണയാം അവളണിയും വസ്ത്രം <br/>
പൊൻകസവുകൊണ്ടു ചെയ്തതാം<br/>
</li>
<li>
രാജസന്നിധിയിലവൾ തോഴിമാരോടൊന്നു ചേർന്നു<br/>
രാജകീയ വസ്ത്രമേന്തിയേ കൊണ്ടു വരപ്പെട്ടിടുമന്നാ വേളിനാളതിൽ<br/>
</li>
<li>
സന്തോഷോല്ലാസങ്ങളോടു ദന്തനിർമ്മിതമാം രാജ<br/>
മന്ദിരത്തിൽ കടക്കുമന്നാൾ അളവില്ലാത്ത ബന്ധുജനയുക്തയാമവൾ<br/>
</li>
<li>
നിന്റെ മക്കൾ നിൻപിതാക്കൾക്കുള്ള പദവിയിലെത്തി<br/>
ആയവർക്കു പകരം വാഴും സർവ്വഭൂമിയിൽ നീയവരെ പ്രഭുക്കളാക്കും<br/>
</li>
<li>
എല്ലാത്തലമുറകളും നിന്നുടെ നാമത്തെയോർക്കും<br/>
വണ്ണമാക്കും ഞാനതുമൂലം ജാതികൾ ധന്യേ <br/>
എന്നുമെന്നും നിന്നെ സ്തുതിക്കും<br/>
</li>
<li>
ഉന്നതസ്ഥിതനാം സ്വർഗ്ഗമന്നവന്നും തൻസുതന്നും<br/>
എന്നുമുള്ളാവിക്കും മംഗളം ആദിമുതല്ക്ക് ഇന്നുമെന്നും ഭവിച്ചിടട്ടെ.   K.V.S<br/>
</li>
</ol>

<br/>
<br/>
<br/>
<br/>
</body>
</html>
